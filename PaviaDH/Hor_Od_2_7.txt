 O saepe mecum tempus in ultimum
deducte Bruto militiae duce,
     quis te redonavit Quiritem
     dis patriis Italoque caelo,

Pompei, meorum prime sodalium,              
cum quo morantem saepe diem mero
     fregi, coronatus nitentis
     malobathro Syrio capillos?

Tecum Philippos et celerem fugam
sensi relicta non bene parmula,              
     cum fracta virtus et minaces
     turpe solum tetigere mento;

sed me per hostis Mercurius celer
denso paventem sustulit aere,
     te rursus in bellum resorbens              
     unda fretis tulit aestuosis.

Ergo obligatam redde Iovi dapem
longaque fessum militia latus
     depone sub lauru mea, nec
     parce cadis tibi destinatis.             

Oblivioso levia Massico
ciboria exple, funde capacibus
     unguenta de conchis. Quis udo
     deproperare apio coronas

curatve myrto? Quem Venus arbitrum              
dicet bibendi? Non ego sanius
     bacchabor Edonis: recepto
     dulce mihi furere est amico. 